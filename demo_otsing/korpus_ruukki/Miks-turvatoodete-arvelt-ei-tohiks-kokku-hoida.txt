Elamute katused vajavad perioodilist hooldust ja kontrolli. See omakorda nõuab turvaliste käiguteede loomist katustele, et tagada ohutu ligipääs korstna või katuseakna puhastamiseks ning antenni kinnitamiseks. Tõusutee katusele korraldatakse kas maja küljelt või otsalt. Soovitatavad on katuseredel ja seinaredel ning vajadusel katusesild ja katusepiire. Kindlasti tuleks kasutada katuseredelit, kui kalle on suurem kui 1:8 (üle 7 kraadi) ja katusepiiret, kui räästa ülaserva kõrgus maapinnast on üle 7 m. Katusesild on mõeldud liikumiseks katuseharjaga paralleelselt. Kui katusele paigaldatakse ventilatsiooni läbiviigud, on soovitav paigaldada katusesild nendest kõrgemale. Sel juhul kaitseb katusesild läbiviikusid ka libiseva lume eest.

